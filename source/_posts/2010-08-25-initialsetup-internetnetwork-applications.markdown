---
author: Stefan Buynov
comments: true
date: 2010-08-25 08:32:08+00:00
layout: post
slug: initialsetup-%d0%b8%d0%bd%d1%82%d0%b5%d1%80%d0%bd%d0%b5%d1%82%d0%bc%d1%80%d0%b5%d0%b6%d0%be%d0%b2%d0%b8-%d0%bf%d1%80%d0%b8%d0%bb%d0%be%d0%b6%d0%b5%d0%bd%d0%b8%d1%8f
title: InitialSetup – Интернет/Мрежови Приложения
wordpress_id: 863
categories:
- Software
---

На USB флашката/паметта, която нося със себе си, имам една директория  (InitialSetup) със софтуер за Windows, който регулярно актуализирам (с  по нови версии на програмите). Инсталирам го всеки път, когато ми се  налага да правя нова инсталация на моя компютър или на този на приятели.  Това са програми, които съм ползвал дълго време и съм останал доволен  от надеждността им. Всички те са безплатни, някои са и с открит изходен  код. Ще ги изредя в поредица от 4 отделни поста - надявам се да бъдат  полезни и на теб.

Разделих приложенията условно на следните четири категории (това ще бъдат и постовете по темата):

   1. [**Системни инструменти**](/blog/2010/04/08/initialsetup-system-tools/)
   1. **Интернет/Мрежови приложения** (този пост)
   1. **Офис приложения/Инструменти за работа с документи**
   1. **Приложения за мултимедия**


** **


### Браузъри


Има поне три браузъра, които са много по добри от [Internet Explorer](http://www.microsoft.com/windows/internet-explorer/default.aspx) по няколко причини. По сигурни са (в смисъла на **Софтуер за сигурност и защита **от [предишния пост](http://buynov.com/2010/04/08/123) по темата), по бързи са и предлагат допълнителна функционалност, която IE няма.


  * [**Firefox**](http://www.mozilla.com) - Основният конкурент на Internet Explorer според [статистиките](http://en.wikipedia.org/wiki/Usage_share_of_web_browsers) за ползвани браузъри в интернет. Освен че е доста бърз и надежден, Firefox се слави с това, че най стриктно се придържа към официаните стандарти на интернет (разбирай на [W3C](http://www.w3.org/)). Изключително полезен е факта, че Firefox може да бъде "надграждан" с различни добавки, които да улеснят работата ти в интернет, а и не само. Можеш да си инсталираш, например, иконки на статус бара долу на браузъра, да те уведомяват когато имаш получен имейл (без да се налага всеки път да си влизаш в пощата, за да провериш), да блокираш Flash рекламите от сайтовете, които посещаваш, да си инсталираш допълнителни функции към Gmail и [още една камара](https://addons.mozilla.org) такива приложения.


  * [**Opera **](http://www.opera.com/)- Освен че предлагат най разпространения браузър за мобилни телефони, [Opera Mini](http://www.opera.com/mobile/), Opera от край време предлагат и такъв за десктоп. Много бърз браузър, който на времето за първи път въведе браузването с табове (т.е. вместо за всеки нов сайт да ти се отваря нов браузър прозорец, се отваря нов таб в същия прозорец). В момента това го има във всички модерни браузъри, но Opera бяха първи. Екипът на Opera си остават иноватори, като първи въведоха и т.нар. Speed Dial - при отваряне на нов празен прозорец/таб, ти дава preview на 9те най посещавани от теб сайтове (или такива, които си си конфигурирал) и ти дава възможност лесно да отидеш на някой от тях. В момента същата функционалност я има и в Google Chrome. Но не забравяй, че Opera бяха първи и в това. Opera също предлагат възможността за добавки ([widgets](http://www.opera.com/widgets/)), но изборът е доста по беден, от тези за Firefox.


  * [**Google Chrome**](http://www.google.com/chrome) - Браузърът на Google бавно (но сигурно) набира скорост и е базиран на същата библиотека с отворен код ([WebKit](http://webkit.org/)), на която е базиран и браузъра на Apple, [Safari](http://www.apple.com/safari/). Наскоро също предложи възможност за [добавки](https://chrome.google.com/extensions), което със сигурност ще предизвика още по сериозен интерес. Любопитното при него е, че се актуализира автоматично (без да пита потребителя) и всеки уеб сайт се отваря в отделен процес - т.е. ако една страница, която си отворил "забие", другите си остават "непокътнати".


  * [**Launchy**](http://www.launchy.net/) - Launchy не е точно браузър, но мисля че това е най подходящата категория за него. Преди време [бях писал](http://buynov.com/2007/08/27/15) за тази изключително полезна програмка и честно казано от тогава го ползвам доста интензивно. Наистина полезен инструмент за стартиране на приложения, без да се налага да ги търсиш из Start менюто. Натискаш **Alt + Space**, започваш да пишеш името на приложението, което искаш да стартираш и Launchy ще ти предложи програмите, които е намерил. Пробвай го, няма да съжаляваш.

<!-- More -->

** **


### Мениджъри за сваляне на файлове / Торенти


  * **[uTorrent](http://www.utorrent.com/) **- В днешно време не е нужно да си "пират", за да ползваш torrent клиент. Много сайтове предлагат сваляне на софтуер чрез торенти, за да намалят натоварването на сървърите си. uTorrent е уникално малък (инсталационния файл е само 300к!) и бърз клиент, който не натоварва машината ти излишно. В същото време се справя чудесно със свалянето на избраните торенти.


  * [**Azureus / Vuze**](http://www.vuze.com/) - Много дълго време ползвах Azureus (още преди да го прекръстят на Vuze), преди да попадна на uTorrent. Основната причина да спра да го ползвам, е че е доста по "тромав" - зарежда бавно и след това осезаемо "товари" машината. Въпреки това е един от най добрите торент клиенти и се справя чудесно със свалянето дори когато други клиенти не успяват. Наспоследък във Vuze вкараха доста мултимедийни възможности, които да го превърнат в нещо като Медия Център (а не просто поредния торент клиент).


  * [**DownThemAll!**](http://www.downthemall.net/) - Добавка за Firefox, която се справя по добре от Download manager-а, който идва вграден във Firefox. Може да сваля файлове по бързо и поддържа продължаване на download-а, ако връзката прекъсне (и сървъра от който сваляш го поддържа). Има и чудесна **dTa OneClick!** функция, която позволява лесно да избереш директория, в която да се свали файла (от последните директории, които си ползвал).



** **


### Клиенти за съобщения


  * **[Skype](http://www.skype.com) **- Най популярната програма за разговори през интернет, вследствие на което се превърна и в един от най популярните клиенти за обмяна на съобщения. Характерно за Skype е, че комуникацията е по сигурна. Съобщенията изпратени в Skype не минават през централен сървър и са криптирани, вследствие на което е (почти) невъзможно "разговора" да бъде подслушан. Недостатък на тази технология е, че ако изпратиш съобщение на някой, който не е онлайн, той ще получи съобщението чак когато и двамата сте онлайн по едно и също време.


  * **[Miranda](http://www.miranda-im.org/) **- Чудесен, малък клиент за моментни съобщения за Windows. Може да го ползваш за ICQ, MSN Messenger, Yahoo Messenger и не на последно място, Jabber. Малък е, не натоварва компютъра и е доста бърз и надежден. Доскоро основният му проблем беше неугледния потребителски интерфейс, но в последните версии това се подобрява - вкарват по приятни и изпипани иконки.




** **


### Отдалечен достъп


  * **[FileZilla](http://filezilla-project.org/) **- Чудесен FTP клиент с отворен код. Има локализация на български. 


  * [**Putty**](http://www.chiark.greenend.org.uk/~sgtatham/putty/) - Ако ти се налага да достъпваш други машини (Linux предимно) през SSH, това е клиентЪТ за Windows. Интерфейсът му е доста остарял и изглежда малко недодялан, но върши чудесна работа и когато го ползваш известно време, спира да ти прави впечатление.


  * **[WinSCP](http://winscp.net) **- Чудесен клиент за трансфер на файлове през SCP и SFTP. Интерфейсът напомня Norton Commander и помага лесно и безпроблемно да се прехвърлят файлове от и към Linux/Unix машини.

