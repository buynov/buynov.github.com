---
author: Stefan Buynov
comments: true
date: 2010-04-08 05:38:18+00:00
layout: post
slug: initial-setup-%d1%81%d0%b8%d1%81%d1%82%d0%b5%d0%bc%d0%bd%d0%b8-%d0%b8%d0%bd%d1%81%d1%82%d1%80%d1%83%d0%bc%d0%b5%d0%bd%d1%82%d0%b8
title: InitialSetup – Системни инструменти
wordpress_id: 123
categories:
- Software
---

На USB флашката/паметта, която нося със себе си, имам една директория (InitialSetup) със софтуер за Windows, който регулярно актуализирам (с по нови версии на програмите). Инсталирам го всеки път, когато ми се налага да правя нова инсталация на моя компютър или на този на приятели. Това са програми, които съм ползвал дълго време и съм останал доволен от надеждността им. Всички те са безплатни, някои са и с открит изходен код. Ще ги изредя в поредица от 4 отделни поста - надявам се да бъдат полезни и на теб.


Разделих приложенията условно на следните четири категории (това ще бъдат и постовете по темата):
	
  1. **Системни инструменти** (този пост)
  2. **[Интернет/Мрежови приложения](/blog/2010/08/25/initialsetup-internetnetwork-applications/)**
  3. **Офис приложения/Инструменти за работа с документи**
  4. **Приложения за мултимедия**


### Софтуер за сигурност и защита
	
  * **[Avira AntiVir](http://free-av.com/)** - Антивирусен софтуер, безплатен за лична употреба. Ползвам го много отдавна и досега само веднъж е допуснал вирус на моя компютър (беше преди доста време). Надежден и един от малкото антивирусни пакети, който може да "съжителства" едновременно с друг антивирусен софтуер (не че ти е нужен такъв).
	
  * **[Spybot Search & Destroy](http://www.spybot.com)** - Софтуер за защита от [spyware](http://en.wikipedia.org/wiki/Spyware). Най общо казано spyware са зловредни програми, които събират лични данни и могат да помогнат за пробив в компютъра ти.

Ако имаш съмнения, че сигурността на компютъра ти е компрометирана, пусни си тези два продукта - вероятността да си решиш проблема е голяма. Е, зависи и доколко немарлив си бил и доколко си позволил на недоброжелателния софтуер да "превземе" машината ти - понякога преинсталацията на Windows е неизбежна.


### Архиватор
	
  * **[7-Zip](http://www.7-zip.org/)** - Забрави за [WinZIP](http://www.winzip.com) и [WinRAR](http://www.rarlab.com/). Това е чудесен, безплатен архиватор, който е с отворен код и има локализация на български. Поддържа разархивиране на (почти) всички популярни формати, а именно ARJ, CAB, CHM, CPIO, DEB, DMG, HFS, ISO, LZH, LZMA, MSI, NSIS, RAR, RPM, UDF, WIM, XAR и Z. Може да създава архиви във формат 7z, ZIP, GZIP, BZIP2 и TAR, като [7z](http://en.wikipedia.org/wiki/7z) е собствен формат, който предлага значително подобрена [ZIP](http://en.wikipedia.org/wiki/Zip) компресия, аналогична като ниво на компресия с [RAR](http://en.wikipedia.org/wiki/RAR). Имай предвид, че архивиране и разархивиране на 7z файлове отнема доста повече време от обикновения ZIP.

<!-- More -->

### "Печене" на дискове
	
  * **[ISORecorder](http://isorecorder.alexfeinman.com/isorecorder.htm)** - Прост инструмент за правене и "печене" на image (.iso) файлове. Въпреки че още в Windows XP има вграден софтуер за запис на файлове на CD/DVD, той не позволява запис на цял дисков image. Този прост инструмент помага да се реши проблема, без да се налага да си инсталираш [Nero](http://www.nero.com), например.
	
  * **[Infra Recorder](http://infrarecorder.org/)** - Infra Recorder има доста повече възможности от ISORecorder, включително поддръжка на BIN/CUE дискови image-и, създаване на аудио/видео дискове, изтриване на RW (re-writable) дискове и т.н. За съжаление още е в бета версия и на определни моменти това си личи (въпреки че досега проблеми със самото записване не съм имал).


### Криптиране
	
  * **[Gpg4Win](http://www.gpg4win.org/)** - Задължителен инструмент за всеки, който иска да ползва [PGP](http://en.wikipedia.org/wiki/Pretty_Good_Privacy)/[GPG](http://en.wikipedia.org/wiki/GNU_Privacy_Guard) под Windows, без да плаща абсурдните 183 EURO (!) за лиценз за [PGP Desktop](http://eu.store.pgp.com/desktop_pro.html). Има интеграция с Outlook, която е доста добра (последно я пробвах преди няколко години), интеграция с Windows Explorer (за да можеш да криптираш/декриптираш файлове по лесно) и общо взето всичко, което ти е нужно. А най хубавото е, че все още се поддържа и се пускат нови версии.


### Java
	
  * **[Java Runtime Environment](http://java.com)** - Ако искаш да ползваш някои от програмите, които съм изредил, ще ти трябва Java Runtime Environment. Можеш да си свалиш [оттук](http://www.java.com/getjava/). Примерни приложения на Java можеш да намериш [тук](http://java.com/en/java_in_action/). Не забравяй да опиташ и Java версията на Quake 2 - [Jake 2](http://bytonic.de/html/jake2_webstart.html), добър пример за всички, които твърдят че Java е бавна.


### Важни актуализации
	
  * **Windows Service Pack** - Бих казал че е задължително, след като инсталираш Windows, да инсталираш последния service pack (пакет с актуализации и поправки) за версията на Windows, която ползваш. Поправките обикновено си струват усилието (което се изразява в чакане 10-15 минути пакета да се инсталира). Как да инсталираш последния service pack за Windows XP, например, можеш да видиш [тук](http://support.microsoft.com/kb/322389).
	
  * **Office Service Pack** - Смисълът на service pack-а за Microsoft Office е същия, какъвто е за Windows - обикновено има поправки, които ти улесняват ползването на продукта. Как да инсталираш последния service pack за MS Office 2003 можеш да намериш [тук](http://support.microsoft.com/kb/870924).
	
  * **Драйвъри за хардуера** - Драйвърите, които си получил с покупката на компютъра/лаптопа (вероятно на CD) почти сигурно са "морално остарели" (да не говорим, че в някои случаи даже не работят). На сайта на производителя (с около 99% вероятност) има по нови и по надеждни версии. Добре е да посетиш сайта и да си свалиш последните версии. Запиши ги някъде (например на флашка) преди да преинсталираш - защото ако не успееш да "подкараш" мрежата след преинсталация, няма да имаш интернет. А това значи и че няма да можеш да ги дръпнеш в последствие. Ако имаш лаптоп е по лесно - отиваш на сайта на производителя, търсиш линка за **Support** и след това търсиш по модела на лаптопа. Ако имаш PC обаче, трябва да свалиш драйвъри отделно за дъното и видео картата (ако не е вградена в дъното), а в някои случай дори може да ти се наложи да сваляш отделни драйвъри и за звуковата карта (ако не е вградена, което напоследък рядко се среща). Иначе процедурата е същата - отиваш на сайта на производителя на дъното/видеокартата и търсиш линк **Support**. След това търсиш по номера на модела (който вероятно го имаш на документите, които си получил при покупката на компютъра).


### Други
	
  * **[Process Explorer](http://technet.microsoft.com/en-us/sysinternals/bb896653.aspx)** - Много добър мениджър за задачи в Windows, по добър от [Task Manager-а](http://en.wikipedia.org/wiki/Windows_Task_Manager), който идва стандартно с Windows. Позволява да прегледаш всички процеси, които в момента вървят на машината, да видиш кой колко памет и процесорно време ползва (включително и хронологично, за последните няколко минути), да спреш процес (доста по инвазивно от обикновено) и т.н. Ако машината ти бави на моменти, необяснимо защо, пробвай Process Explorer, може да ти помогне да идентифицираш проблема.
	
  * **[JDiskReport](http://www.jgoodies.com/freeware/jdiskreport/)** - Доста прост и същевременно полезен инструмент. Изисква Java (виж по горе). Помага при недостиг на място на твърдия диск. Сканира диск или директория, която му укажеш и показва кой файл/директория колко място заема на диска. Така лесно можеш да идентифицираш директории/файлове, които заемат много място, а не ти трябват (забравил си да ги изтриеш, например). Интегрира се и с Windows Explorer, така че като избереш директория или диск и натиснеш дясна мишка, за да ти се появи контекстното меню, имаш опция директно да стартираш JDiskReport за тази директория/диск.

