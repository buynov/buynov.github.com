---
author: Stefan Buynov
comments: true
date: 2010-04-15 06:01:18+00:00
layout: post
slug: iphone-os-4-%d1%81-%d0%bc%d0%bd%d0%be%d0%b3%d0%be%d0%b7%d0%b0%d0%b4%d0%b0%d1%87%d0%bd%d0%be%d1%81%d1%82
title: 'iPhone OS 4: Highlights'
wordpress_id: 645
categories:
- Business
- Software
---

[![](/images/2010/04/iPhoneOS4.jpg)](/images/2010/04/iPhoneOS4.jpg)

Миналият четвъртък, на 08 Април, Стив Джобс и [Скот Форстал](http://www.apple.com/pr/bios/forstall.html) представиха плановете за новата операционна система на iPhone,  **iPhone OS 4**. Цялото представяне можеш да проследиш на [официалния сайт](http://events.apple.com.edgesuite.net/1004fk8d5gt/event/). Какви са акцентите?


## **Много-задачност**

Целта на многозадачността е проста - да можеш да си пуснеш няколко програми едновременно. Да можеш, например, да си пуснеш музика и докато я слушаш, да браузваш в интернет, или да пишеш SMS, или да правиш нещо друго.  Или да си пуснеш Skype и да вършиш други неща докато някой не ти пише съобщение или не ти звънне. В iPhone това в момента не е възможно - пуснеш ли една програма, върви само тя и за да пуснеш нова, трябва да затвориш първата. Пуснеш ли Skype, върви само той и за да потърсиш нещо в интернет, трябва да излезеш от Skype и да си пуснеш браузър. Това е положението, такива са правилата. За всички. Е, освен за приложенията на Apple, разбира се.

Това е тема, по която Apple са критикувани в продължение на години (буквално) и сега, с пускането на iPhone OS 4, се очаква това да се промени. От това, което показаха на презентацията, лично на мен не ми се вярва многозадачността на iPhone да прилича много на тази в другите платформи (от гледна точка на възможности, които дава на програмистите), но все пак е нещо. Всъщност популярността на iPhone (около 50 милиона продадени броя за около три години), при това без многозадачност подсказва, че това не е нещо без което не можеш. А Apple толкова много се притесняват многозадачността да не намали живота на батерията на iPhone или да не "прегрее" телефона, че седемте услуги за многозадачност, които програмистите могат да ползват, са ги написали сами (което не е лоша идея, като се замислиш).

Любопитен е коментара на Стив Джобс по отношение на въпроса как се спират приложения в iPhone OS 4 - _"ако видиш task manager, значи са се издънили"_ (можеш да видиш въпросите и отговорите след презентацията в края на [поста "на  живо"](http://www.engadget.com/2010/04/08/live-from-apples-iphone-os-4-event/?sort=oldest&refresh=0) на Engadget). Същото беше казал навремето за стилусите (писалките за touch-екрани) при пускането на първия iPhone - спомняш ли си кога за последно видя да обявят смарт-телефон със стилус? Може би отново е на прав път.


## "Много-пазарност"

Целта на "много-пазарността" е проста - да можеш да пуснеш продукт на няколко "пазара" едновременно. Например да пуснеш iPhone като мобилен телефон за масовия потребител, да го пуснеш като конкурентно предложение за бизнес мобилно устройство, като мобилна игрова конзола и като електронен четец на книги. Едновременно - като един продукт, едно устройство. Какво имам предвид, виж по долу.

<!-- More -->

**iPhone като _(BlackBerry?)_ бизнес телефон**

Има три основни характеристики, благодарение на които BlackBerry все още е [най популярната мобилна платформа в Щатите](http://comscore.com/Press_Events/Press_Releases/2010/4/comScore_Reports_February_2010_U.S._Mobile_Subscriber_Market_Share):


  * **Сигурна (криптирана) комуникация** - Всяка комуникация между BlackBerry устройството и BlackBerry сървъра е криптирана. Това на практика значи, че никой не може да "подслуша" комуникацията ти, докато работиш с мобилното устройство. Част от нововъведенията в iPhone OS 4 е криптиране на имейлите които изпращаш и получаваш на iPhone-а, подобно на това което правят BlackBerry/RIM.
  * **Push имейл** - Получаваш имейлите си на BlackBerry устройството в момента, в който те пристигнат в пощенската ти кутия. Няма забавяне, всичко става на момента. Освен това технологията позволява да се пестят ресурсите на мобилното устройство, защото не се налага то да проверява през 5 минути (например) дали има нов имейл. iPhone поддържа push имейл от повече от година (не си спомням дали беше само за MS Exchange или и за други имейл услуги).
  * **Централизирано управление на устройствата **- Подобно на BlackBerry и Apple вече ще позволяват дистанционно, централизирано управление на мобилните си устройства. При BlackBerry това означава, че администратора на фирмата може, например, да инсталира приложения на всички фирмени мобилни апарати, без да се налага потребителите да правят нищо. Друга възможност е да се ограничи инсталирането на приложения, които не са одобрени от фирмата.

Предвид ръста на печалбата на BlackBerry през последните години, това си е добър опит за привличане на част от бизнес потребителите им на страната на Apple. ** **


**iPhone като _(XBox?)_ игрова конзола**

Игри за iPhone има от самото начало, както за повечето мобилни устройства. Новост в iPhone OS 4, обаче е социалната мрежа за играчи Game Center. Според запознати (аз не съм такъв), добре направената платформа XBox Live за игра онлайн е основната причина за успеха на XBox 360. Е, явно Apple опитват същата система. Не случайно Стив Джобс прави паралел между iPhone и други две популярни, портативни игрови конзоли като [Nintendo DS](http://www.nintendo.com/ds/systems) и [Sony PSP](http://uk.playstation.com/psp/).


**iPhone като _(Kindle?)_ четец на книги**

След като Apple пуснаха [iBooks](http://itunes.apple.com/us/app/ibooks/id364709193?mt=8) с [iPad](http://www.apple.com/ipad/), приложението (iBooks) вече ще е достъпно и за потребителите на iPhone. Това си е директна атака към потребителите на [Kindle на Amazon](http://www.amazon.com/kindle), които (Amazon) между другото, имат [приложение за iPhone](http://www.amazon.com/gp/feature.html?ie=UTF8&docId=1000301301).


**iPhone като _(Google Ads?)_ платформа за онлайн реклама**

Според Стив Джобс онлайн рекламата, която в момента е най-ефективна при търсачките за интернет (да, за Google говорим), ще се трансформира в реклама за мобилни приложения (но не и за търсачки за мобилни устройства). До момента лидер в този сектор са [AdMob](http://www.admob.com/), които наскоро бяха [придобити от Google](http://techcrunch.com/2009/11/09/google-acquires-admob/). И въпреки че демонстрацията на Стив Джобс, на възможностите на тяхната платформа за мобилна реклама е доста впечатляваща, много се съмнявам че масовата й реализация ще е много по различна от тази на AdMob/Google.

Новата операционна система ще бъде достъпна за потребителите на iPhone през лятото, а за iPad през есента. Не всички възможности ще са достъпни за потребителите на първата и втората генерация iPhone. Многозадачността, например, ще липсва, "поради ограничения в хардуера".

