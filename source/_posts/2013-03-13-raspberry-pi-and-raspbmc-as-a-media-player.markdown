---
author: Stefan Buynov
comments: true
date: 2013-03-13 08:36:17+00:00
layout: post
slug: raspberry-pi-%d0%ba%d0%b0%d1%82%d0%be-%d0%bc%d0%b5%d0%b4%d0%b8%d1%8f-%d0%bf%d0%bb%d0%b5%d0%b9%d1%8a%d1%80
title: Raspberry Pi and RaspBMC as a Media Player
wordpress_id: 1076
categories:
- Entertainment
- Gadgets
---

### Малко Предистория


Есента си купих телевизор ([Philips 46PFL5537K/12](http://www.p4c.philips.com/cgi-bin/cpindex.pl?ctn=46PFL5537K/12)). Телевизорът е LED, има 3D (не че това има значение), вграден WiFi, Smart TV и т.н. На хартия изглеждаше супер, а и цената беше приемлива. Картината, в интерес на истината, е доста добра - и слава богу, защото това в един телевизор е може би основното. Софтуерът, обаче, е зле. Много зле. Поддържат се уж някакви стандарти, има уж някакви канали и програми, но всичко е толкова бавно, недодялано и нeдомислено, че общо взето не си струва човек да се занимава. Без да изпадам в подробности (а с подробностите не съм и много запознат, защото бързо загубих интерес), ще кажа че медия плейъра на телевизора не ме удовлетвори (меко казано, не поддържа никакви субтитри на кирилица) и реших да си взема външен. Ориентирах се към [WD Live](http://www.wdc.com/en/products/products.aspx?id=330), който е може би най добрия вариант като сравниш цената и качеството. Бързо се навих и го поръчах. Беше около Коледа и дали заради това, или заради друго, но се оказа че този модел в момента го няма в България. Никъде. Нямало внос. Това само по нашите географски ширини може да се случи - да можеш да поръчаш нещо от Амазон във Великобритания, например, но местния доставчик да го мързи да се напъне да направи доставка. Както и да е.


### [![](/images/2013/03/RPi_front_small.jpg)](/images/2013/03/RPi_front_small.jpg)


В търсене на алтернатива, се заиграх с [Raspberry Pi](http://www.raspberrypi.org/) (или RPi накратко) на един колега. Взех го за един уикенд, инсталирах [RaspBMC](http://www.raspbmc.com/), вързах го за телевизора с HDMI и всичко тръгна! Няколко филма, снимки, всичко вървеше без проблем. Срещу 35 евро (плюс няколко други неща, виж по долу) без ДДС (ако си гледал новини за $35, тук все пак е Европа ;)), можех да си "сглобя" медия плейър, и то доста добър. При това, Raspberry Pi (или RPi накратко) си е компютър, който можеш да ползваш и за сървър - четох че някои хора си хостват и Wordpress блога на него. Повечето имиджи за RPi са Debian базирани (включително официалния [Raspbian](http://www.raspbian.org/) и [RaspBMC](http://www.raspbmc.com/), който аз предпочитам), така че имаш доста пакети готови за инсталация.

<!-- More -->

### Малко Информация за Raspberry Pi


В случай че не знаеш, [Raspberry Pi](http://www.raspberrypi.org/) е евтин миниатюрен компютър, разработен от независима фондация, първоначално с цел да се популяризират компютрите и "играта" с тях в образованието, най вече сред подрастващите (каква дума само). На практика, обаче, RPi доби огромна популярност най вече сред децата над 20-30 години и вече има две версии на "железарията", като по всичко изглежда, че ще се развива бурно и в бъдеще.


### 


Имай предвид, че това не е готов компютър - самото RPi е една "гола" платка и за да го ползваш, ще ти трябват още микро USB захранващ кабел, SD флаш карта (не е зле да се консултираш първо с [този списък](http://elinux.org/RPi_SD_cards#Working_.2F_Non-working_SD_cards) ) и HDMI кабел за връзка с монитор или телевизор. Можеш да си вземеш и други аксесоари, като кутийка, клавиатура, мишка, WiFi адаптер и т.н., но имай предвид че някои са безсмислено скъпи (изглежда някои хора се опитват да изкарат лесни пари от популярността на продукта). Най общо казано, RPi е като конструктор и изисква "направи си сам" подход - ако това те притеснява и предпочиташ всичко да работи на готово, RPi не е за теб.


### [![](/images/2013/03/RPi_sideways_small.jpg)](/images/2013/03/RPi_sideways_small.jpg)




### Малко Ограничения


RPi е с ARM процесор, което ще рече, че поне на този етап, на него не можеш да инсталираш Windows. Microsoft вече имат версия на Windows за ARM ([Windows RT](http://en.wikipedia.org/wiki/Windows_RT)), но не съм видял някой да го е пускал на RPi. А и предвид сериозните му изисквания ([за дисково пространство](http://www.tomshardware.com/news/Surface-Windows-RT-Microsoft-windows-8,18536.html), например), може и да не се случи.


### Малко Логистика


RPi има само два официални дистрибутора в света - [Farnell](http://www.farnell.com/) и [RS Components](http://www.rs-components.com). За щастие, единият от тези, Farnell, има официален представител в България - а именно, [Комет](http://www.comet.bg/). Можеш да си поръчаш RPi и от сайтове извън България (Амазон, например), но едва ли ще ти излезе по евтино. Аз си взех моето от Комет и не съжалявам. Хората да доста отзивчиви - цялата комуникация протече по мейла, като почти винаги получавах отговор до няколко часа. Отговориха на всичките ми въпроси и ми дадоха актуална цена преди да поръчам. Освен самото RPi, от Комет можеш да поръчаш и [всички аксесоари](http://store.comet.bg/bg/CatalogueFarnell/Search/?keywords=raspberry#eyJpcHAiOiIxMCIsImsiOiJyYXNwYmVycnkifQ%3D%3D), които Farnell предлагат (имай предвид че търсачката на Комет е малко странна и отнема време докато зареди резултатите, без да има индикация за това). При поръчка, Комет доставят през Speedy или Еконт - около 10 лева в рамките на София, например. Можеш да си вземеш нещата и от техен офис - има един някъде около попа. Аз си взех и [прозрачна кутийка](http://bg.farnell.com/multicomp/mc-rp001-clr/enclosure-raspberry-pi-clear/dp/2113799#), която е доста симпатична.


### [![](/images/2013/03/xbmc_theater.jpg)](/images/2013/03/xbmc_theater.jpg)




### Малък Медия Плейър


Когато чуеш компютър, нормално е да си представиш базова периферия като клавиатура и мишка. Принципно можеш да вържеш такива към RPi, но с RaspBMC това не е задължително, дори не е нужно. RaspBMC всъщност е Debian с [XBMC](http://xbmc.org/) като потребителски интерфейс. Името на XBMC идва от Xbox Media Center, или иначе казано медия плейър наподобяващ интерфейса на Xbox. Софтуерът е доста развит и стабилен, последната версия е 12, и го има от доста време. XBMC е с отворен изходен код и има доста допълнения/плъгини за него. Най важното е, че едно XBMC може да бъде управлявано по много различни начини, включително през уеб контролен панел (който на RaspBMC е пуснат по подразбиране), приложения за "умни" телефони (аз ползвам [това](https://play.google.com/store/apps/details?id=org.leetzone.android.yatsewidgetfree), много е добро), а понеже поддържа [DLNA](http://en.wikipedia.org/wiki/Digital_Living_Network_Alliance), можеш да ползваш и DLNA контролери, като [iMediaShare](http://www.imediashare.tv/). Накратко, взимаш си SD флаш картата от RPi, инсталираш RaspBMC на компютър, слагаш картата в RPi и го стартираш. Всичко работи чудесно. Отново, ако инсталиране, конфигуриране и подобни неща те притесняват, RPi не е за теб. Провери WD Live, може би вече е наличен ;)


### Малко Екстри


С RaspBMC идва и една не особено популярна, но важна библиотека - [libCEC](http://libcec.pulse-eight.com/). Тя имплементира един стандарт, [CEC](http://en.wikipedia.org/wiki/HDMI#CEC), за чието съществуване до скоро не знаех - един колега ме "открехна". Този стандарт позволява да управляваш XBMC-то си с дистанционното на телевизора, през HDMI кабела! И това работи … донякъде. На колегата на телевизора, например, който е Sony, работи без проблем. Сменяш HDMI входа на този от RPi и дори не ти е нужно друго устройство. На моя телевизор обаче (Philips), това работи от време на време. Имам чувството, че това е свързано донякъде с факта, че имам друго устройство на друг HDMI вход (за телевизията). Връзката обаче не е много ясна - понякога дистанционното работи когато устройството за телевизията е изключено, понякога когато е включено. Понякога опитвам да превключа на HDMI входа на RPi и да включвам и изключвам устройството за телевизията с надеждата да "събудя" връзката, но понякога работи, друг път - не. Ако имаш друг телевизор, обаче (например Sony), може би ще работи.

Друго сериозно предимство на тази конфигурация е, че има много плъгини за XBMC. Можеш да намериш готов плъгин за много услуги (включително телевизии по интернет), а ако нещо много ти липсва, можеш да си направиш един :)

Ако това не ти е достатъчно, имаш пълна Linux дистрибуция, включително SSH достъп (потребител: pi, парола: raspberry, хитро, а) и apt-get. Можеш да се опиташ да пуснеш каквото ти душа иска.


### Обобщение


Raspberry Pi плюс RaspBMC е един много добър вариант за медия плейър. Устройството е малко и удобно, софтуера е надежден и се развива активно. Един колега дори си захранва RPi от USB порта на телевизора и го е закачил отзад, за да не се пречка. Да не говорим, че след сериозния интерес към RPi като цяло, можеш да си сигурен че нещата в бъдеще ще стават все по добри, Кой знае, някой ден дори може да не ти се налага да плащаш за телевизия ;)

