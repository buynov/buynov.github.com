---
categories: null
comments: true
date: 2014-09-02T00:00:00Z
title: 'Екзотична Почивка: В търсене на оферти'
---

{% photo /images/2014/vilamendhoo_spa.jpg /images/2014/vilamendhoo_spa.jpg Vilamendhoo, Maldives %}

Ако искаш да получиш хубава, екзотична почивка със заминаване от България, която да бъде на добра цена, трябва да я организираш сам. Офертите в интернет и развитите европейски държави са значително по добри, и ако инвестираш малко време, можеш да спестиш няколко стотин евро без много усилия. 

За пример как работят туристическите агенции в България - отправих запитване до 4 агенции в София и за парите, които някои агенции искаха за 7 нощувки със закуска на Малдивите, аз намерих в интернет 12 нощувки all-inclusive, в по добър курорт (съдейки по онлайн рейтинга на хотелите / курортите).
Ще дам и друг пример - билет на Turkish Airlines от София до Малдивите, който в [SkyScanner](http://www.skyscanner.net/) струва 700 евро, една агенция ми го предложи за 865 евро, а друга - за 795 евро.

[{{< figure class="right" src="/images/2014/holiday_pirates_srilankan.png" >}}](http://www.holidaypirates.com/flights/cheap-open-jaw-flights-to-maldives-for-only-euro316-up)За пример колко добри са някои оферти в интернет - намерих самолетен билет от Рим до Малдивите и обратно до Франкфурт за 316 евро (с включени всички такси, виж картинката). Вярно, че офертата важи за конкретни дати и има известен престой (8-9 часа) на летищeто в Коломбо (столицата на Шри Ланка), но въпреки това цената си е доста изгодна. Плюс това, намерих вариант без голям престой (по около два часа и в двете посоки) само за 350 евро.

Намерих също така онлайн оферта за вила на плажа на курорт в Малдивите, при която на цената на пълен пансион ти дават all-inclusive (около 100-тина долара разлика в регулярната цена на ден).


## Търсене на оферти

Аз търся за оферти основно в две "фамилии" от сайтове:

<!--more-->

![Holiday Pirates](/images/2014/holiday_pirates.png)

  * [Holiday Pirates](http://www.holidaypirates.com/) - оферти със заминаване предимно от Великобритания
  * [Urlaubs Piraten](http://www.urlaubspiraten.de/) - оферти със заминаване предимно от Германия
  * [Piratin Viaggio](http://www.piratinviaggio.it/) - оферти със заминаване предимно от Италия
  * [Vakantie Piraten](http://www.vakantiepiraten.nl/) - оферти със заминаване предимно от Бенелюкс

![TravelZoo](/images/2014/travelzoo.png)

* [Travel Zoo Top 20 UK](http://www.travelzoo.com/uk/top20/) - Топ 20 оферти за седмицата със заминаване от Великобритания, сменят се всяка сряда
* [Travel Zoo Top 20 Germany](http://www.travelzoo.com/de/top20/) - Топ 20 оферти за седмицата със заминаване от Германия, сменят се всяка сряда 

> За сайтовете на непознати езици можеш да използваш плъгин за автоматичен превод, като [S3.Google Translator](https://addons.mozilla.org/en-US/firefox/addon/s3google-translator/) за Firefox, например. Ако си харесаш нещо, вероятно ще успеете да се разберете с конкретния тур оператор на английски.

Това са сайтове, които публикуват оферти от различни източници (агенции, други сайтове, тур оператори) и в повечето случаи цените са наистина добри. Е, не пречи да провериш колко точно добро е предложението (виж по долу). Има секции с оферти за пакетни почивки (включват самолетни билети и престой), само самолетни билети и само хотели. В повечето случаи офертите са за конкретни дати, добре е да четеш внимателно. Също така е добре да можеш да реагираш бързо - в някои случаи трябва да реагираш буквално за ден-два.

Има и други сайтове, които бих ти препоръчал да погледнеш:

### Големи тур оператори

Големите тур оператори предлагат основно пакетни почивки, при тях цената е най изгодна, но можеш да потърсиш и само хотел или само самолетни билети. Имат секция с last minute оферти (заминаване в следващите 2-4 седмици), добре е да ги провериш.

* *TUI*
  * [TUI Германия](http://www.tui.com/) - основния сайт на TUI, с оферти със заминаване от Германия
  * [Thomson](http://www.thomson.co.uk/) - филиал на TUI, с оферти със заминаване от Великобритания
  * [Arke](http://www.arke.nl) - филиал на TUI, с оферти със заминаване от Холандия
* [Thomas Cook](http://www.thomascook.com/) - Британски туроператор
* [Kuoni](http://www.kuoni.co.uk/) - Британски туроператор

### Други сайтове

Два сайта, които поглеждах от време на време и реших да ги включа.

* [The Holiday Place](http://holidayplace.co.uk/) - доста добре направен сайт за пакетни предложения
* [Secret Escapes](http://www.secretescapes.com) - сайт с интересни, но малко по-луксозни (скъпи) предложения

## Проверка на избраната оферта

Излишно е да казвам, че след като си избрал конкретна оферта, първо трябва да провериш дали има подходящи връзки от-до София (или от където планираш да заминеш). Било с WizzAir, било с друга авиокомпания, варианти има, но зависи и от конкретните дати. Ако се наложи преспиване, понеже няма удобен полет същия ден, това доста може да оскъпи "евтината" почивка.

Следващата стъпка е да провериш дали цената на офертата е наистина толкова добра, колкото изглежда. Цените на самолетните билети провери задължително тук:

* [SkyScanner](http://www.skyscanner.net/) - сайт за намиране на евтини самолетни билети (включително на WizzAir, EasyJet, RyanAir и подобни)
* [Momondo](http://www.momondo.com/) - сайт за намиране на евтини самолетни билети (включително на WizzAir, EasyJet, RyanAir и подобни)
* [Hipmunk](http://www.hipmunk.com/) - тук цените не винаги са толкова добри, колкото на горните сайтове, но много ми харесва интерфейса и като цяло технически сайта е "пипнат"

Няма да се учудя ако намериш и по добри цени. Имай предвид, че ако си избрал пакет, полета може и да го няма тук, тъй като е възможно да е с чартър или с полет на тур оператора (които не ги листват по тези сайтове). 

Също така задължително провери колко струва трансфера от-до мястото за спане. В Малдивите, например, трансферът между летището в столицата Мале и курорта (обикновено с хидроплан) може да ти струва повече от $500 на човек (отиване и връщане), като цената зависи от това колко далече е курорта.

За местата за настаняване, провери задължително рейтинга и цената тук:

* [Booking.com](http://www.booking.com/) - освен че дават едни от най-ниските цени, Booking.com имат и много полезна система за оценяване на хотелите / курортите. За ориентир - места с рейтинг под 7 не си струва да гледаш. Местата над 8 са за предпочитане. Прочети и няколко коментара - дават доста добра индикация за това какво да очакваш.
* [Trip Advisor](http://www.tripadvisor.com/) - тук можеш да сравниш цените за едно и също място през няколко сайта, като [Booking.com](http://www.booking.com/), [Hotels.com](http://www.hotels.com/), [Agoda](http://www.agoda.com/), [Expedia](http://www.expedia.com/). Освен това също има рейтингова система, която изглежда адекватна. Като цяло аз се доверявам повече на Booking.com, но има хотели, които просто ги няма там (не са много).

Имай предвид, че в някои случаи има допълнителни такси и комисионни, които не са включени в първоначалната цена, която ти показва сайта. За Малдивите, например, задължително плащаш такса от 8% върху цената на нощувката, и допълнително по $8 на човек на ден. Тази сума не е включена в цената, която [Booking.com](http://www.booking.com/) и [Expedia](http://www.expedia.com/) ти показват първоначално на сайта, а я виждаш чак накрая, при плащане. В [Hotels.com](http://www.hotels.com/) таксите са включени от самото начало и виждаш крайната цена, което ми се струва по-честно.

## Резервиране и Плащане

На повечето места приемат плащане с кредитни карти, на някои става и с PayPal. Предвид че понякога цената на пакета за почивка може да е значителна сума (особено като е за повече от един човек), добре е да провериш дали ще ти стигне лимита на кредитната карта. Ако не стига, можеш да поискаш от банката издател на картата да ти повиши лимита, но имай предвид че това отнема време. Добре е да го направиш поне месец-два преди да е нужно плащането.

Има и друга важна подробност. Някои от сайтовете пускат промоционални купони за намаления. Виж на кои сайтове я има офертата и провери в Google за купони за намаление за конкретния сайт. Аз успях да намеря купон за 10% намаление в Hotels.com, което при цената на престоя си беше сериозна сума.

Та така. Не му мисли много - харесай си оферта, стягай куфарите и лек път! 
